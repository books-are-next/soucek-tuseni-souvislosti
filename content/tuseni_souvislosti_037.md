---
title: ''
---

> Je otázkou, jaké štěstí by lidstvu objevení mimozemského života přineslo. Někteří odborníci jsou značně skeptičtí, ne-li přímo pochmurní. Tak přední světový astronom prof. Z. Kopal (narozený 1914 v Litomyšli, od 1937 v USA, od 1951 na Manchesterské univerzitě v Anglii) je přímo studnicí pesimismu: „… je vůbec možné, aby nám kontakt s cizí civilizací… přinesl nějaký prospěch? Druh života, který by byl na mnohem nižší vývojové úrovni než náš vlastní, bychom museli jít hledat sami; a kdybychom jej objevili, zajímal by patrně jen mikrobiology, kteří by jím mohli naplnit své zkumavky. Kdyby se naopak na naši planetu dostaly mimozemské bytosti, jež by byly natolik inteligentní, aby odhalily naši existenci, ocitli bychom se možná ve zkumavkách my sami. Možná že bychom se do nich dostali dříve, než bychom si vůbec uvědomili, co se s námi vlastně děje… Návštěva příslušníků mimozemské civilizace, k níž by po takovém objevu mohlo dojít, by však mohla pro lidstvo velmi snadno znamenat opravdovou katastrofu… Nezvaní návštěvníci by například mohli přenést na naši planetu takové jednobuněčné baktérie, vůči nimž jsou sami imunní, ale jež by mohly přivodit náš rychlý konec. Kdybychom proto někdy z kosmu zachytili signály, jež by byly předzvěstí návštěvy nějakých mimozemských bytostí, nemělo by nás ani napadnout na ně odpovídat. Měli bychom se naopak snažit chovat se tak nenápadně, jak je to jen možné. Kdyby toho bylo zapotřebí, měli bychom dokonce na určitý čas zastavit i provoz našich televizních stanic. I když by nebylo mnohým, z nás příjemné být po určitou dobu bez televize, byla by to malá oběť ve srovnání s osudem pro lidstvo daleko horším.“

ZPRÁVA O VESMÍRU

> Snad je to dobrá rada, ale impulsy pozemských rádiových signálů k blízkým hvězdám jsou už na cestě, právě tak jako vizitka se zpáteční adresou na sondě Pioneer 10. Teplota Země v oblasti metrových vlnových délek dosahuje asi 108 K, což musí případné nepozemšťany, vybavené patřičnými přístroji, přímo trknout. Vyslali jsme rádiové signály, a z vesmíru se snad – kdo ví? – ozvaly programově opožděné ozvěny. Atmosféru opustily první rakety – a objevily se neidentifikované létající předměty, UFO, rojící se jako včely (pokud můžeme alespoň trochu věřit četným pozorováním) kolem atomových střelnic, kde došlo k dalším kosmicky pozorovatelným projevům lidské aktivity a důmyslu. Vypustili jsme družice a kosmické lodi s posádkou – a jejich posádky hlásily, že jsou doprovázeny objekty, které by na onom místě a v onom čase neměly být a nemají tam co dělat (posádky Gemini 4, 5, 6, 10 a dalších pilotovaných lodí). A na Zemi, naší krásné modré planetě, se děje ledacos zajímavého.
